Vossen met een knap koppie

Stayfox bundelt informatie voor iedereen die meer wil weten over de vos. Vossen zijn een vast onderdeel van de natuur in Nederland. Ze leven in het bos, in de duinen, in dorpen en zelfs in steden. Als ze maar eten kunnen vinden. Een vos past zich gemakkelijk aan.

Knap koppie

Vossen in Nederland hebben een mooie volle vacht. In de winter is deze extra dik tegen de kou. Bij de meeste vossen is de kleur van de vacht roodbruin. Maar er zijn ook vossen met een beige of helderrode vacht. De oren zijn aan de achterkant zwart. Een vos kan zijn oren alle kanten op draaien om gevaar goed te kunnen horen. Ook zijn pootjes zijn donker gekleurd, alsof ze zwarte sokjes aan hebben. De punt van de staart is wit, net als de hals en zijn snuit. Zijn zwarte neus en donkere oogjes geven hem een eigenzinnig kopje. Vossen zijn iets groter dan een kat. Volwassen vossen wegen meestal tussen de 5 en 7 kilo.

Familie vos

De droom van iedere vos is om een familie groot te brengen. Meneer vos moet daarvoor op zoek naar de ideale vrouw. Een mannetjesvos noem je een rekel en een vrouwtjesvos een moer. Als de rekel een moertje heeft gevonden, gaan ze paren. Daarna duurt het ongeveer 53 dagen voordat de jongen geboren worden. Dit wordt de draagtijd genoemd. Ieder jaar in de lente krijgt het moertje vier tot zeven jongen. Jonge vosjes zijn heel klein, ze wegen maar ongeveer 100 gram.

Het Vossenmenu

De vos eet alles wat hij kan vinden. Hij eet het liefst kleine dieren, zoals konijnen en hazen, maar vogels vindt hij ook lekker. Die zijn alleen wat lastiger te vangen. Verder eet hij eieren, insecten en zelfs fruit. Vossen in de stad eten ook graag voedselresten die ze in vuilniszakken of op straat kunnen vinden.

Maak kennis met Foxy
Ontmoet de vossenwelpjes

De welpen zien er anders uit dan hun ouders. Ze hebben een donkere zachte vacht, een stompe snuit en kleine oortjes. Ook zijn ze blind en doof als ze geboren worden. De eerste twee tot drie weken zijn ze helemaal afhankelijk van hun moeder. Vader vos mag zelfs het hol niet meer inkomen. Toch blijft vader vos een trouwe echtgenoot en een goede vader. Hij haalt eten voor de moeder. Zo kan de moeder de hele tijd bij haar kinderen blijven.

Vossenhulp

De Dierenbescherming adviseert de overheid en boeren om problemen die vossen veroorzaken op een andere manier op te lossen. Betere hekken bij de kippen bijvoorbeeld. Ook steunt de Dierenbescherming verschillende opvangcentra. Hier worden gewonde vossen verzorgd en weer teruggezet in hun eigen leefomgeving.

